## 第一卷 釋公法之義明其本源題其大旨
###　　第一章釋義明源
*（第一節 本於公義）

天下無人能定法，令萬國必遵，能折獄，使萬國必服，然
萬國尚有公法，以統其事，而斷其訟焉，或問此公法，既
非由君定，則何自而來耶，曰，將諸國交接之事，揆之於
情，度之於理，深察公義之大道，便可得其淵源矣，夫各
國固有君，為己之民，制法斷案，萬國安有如此統領之
君，豈有如此通行之法乎，所有通行之法者皆由公議
而設，但萬國既無統領之君，以明指其往來條例，亦無
公舉之有司，以息其爭端，倘求公法，而欲恃一國之君
操其權，一國之有司，釋其義不可得矣，欲知此公法，憑
何權而立，惟有究察各國相待，所當守天然之義法而
已，至於各公師辨說此義法，則各陳其說，故所論不免
岐異矣<p>
#### 第二節 出於天性
公法之學，創於荷蘭人名虎哥者，虎哥與門人，論公法
會分之為二種，世人若無國君，若無王法，天然同居，究
其來往相待之理，應當如何，此乃公法之一種，名為性
法也，夫諸國之往來，與眾人同理，將此性法所定人人
相待時之分，以明各國交際之義，此乃第二種也，虎哥著
書，名曰平戰條規，內闢古今論性法之謬妄或云，善惡
